Vanaf juni 2019 zal Provincies in Cijfers wijken bevatten zoals afgebakend door gemeenten. 
Deze moeten op [statistische sectoren](https://statbel.fgov.be/nl/over-statbel/methodologie/classificaties/statistische-sectoren) gebaseerd zijn: elke wijk bestaat uit minstens één sector, en elke sector wordt aan niet meer of minder dan één sector toegekend.
Gemeenten waarvan we vóór eind november 2018 een voorstel ontvangen zullen hierin opgenomen worden. Hierna worden verdere aanvullingen of correcties halfjaarlijks verwerkt en jaarlijks aangevuld in Provincies in Cijfers.

Voorstellen worden opgenomen onder volgende voorwaarden:
- de data wordt aangeleverd als aanvulling op de beschikbare Excel (of vergelijkbaar formaat) in dat format
- de indeling is gebaseerd op statistische sectoren 2011
- de indeling kent elke statsec toe aan één wijk
- de wijk krijgt een unieke code van het format [niscode van de gemeente][vrij te kiezen]. Het vrij te kiezen gedeelte bevat enkel letters, cijfers en underscores.
- we ontvangen slechts één voorstel van de gemeente. Indien er verschillende voorstellen binnenkomen, moet de gemeente zelf beslissen welk voorstel het haalt.
- er wordt een verantwoordelijke voor de wijkindeling opgegeven die inhoudelijke en technische vragen kan (laten) beantwoorden

Om tot een gebiedsdekkende indeling van Vlaanderen te komen, verrijken we deze indeling met een "automatische" wijkbenadering. Hiervoor baseren we ons op de structuur van de NIS-code van de statistische sectoren. Deze hebben een zekere logica. De code van een statistische sector (of "nis9") heeft negen tekens, waarbij de eerste vijf tekens voor de gemeente (situatie tot 2018, "nis5") staat. Onze voorlopige wijken zijn gebaseerd op "nis7". Door hervormingen van de sectoren zijn deze codes niet altijd logisch. Daarnaast vermijden we zoveel mogelijk "wijken" die uit meerdere gebieden bestaan die niet op elkaar aansluiten. Voor een klein aantal statistische sectoren hebben we daarom aanpassingen in de indeling gemaakt.

We geven de voorkeur aan gemeentegedragen wijken en vervangen zo veel als we kunnen onze nis7-variant door het voorstel vanuit een gemeente.

Voor vragen, contacteer joost.schouppe@data-en-analyse.be of [uw provinciaal D&A](https://provincies.incijfers.be/databank?report=project_d_en_a)
